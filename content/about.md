+++
date = "2017-10-06"
title = "Chi sono"
featureimage = ""
menu = "nav"
disableComments = true
+++


Due parole su di me e su questo sito.

## Biografia

Mi chiamo Simone Mignami e vivo in Ticino (Svizzera), dove sono nato e cresciuto.

A 11 anni mi hanno diagnosticato una Retinite Pigmentosa, una malattia genetica che colpisce la retina e degrada la vista fino a condurre alla cecità.
Questa malattia ha condizionato in maniera importante la mia vita: dapprima gli studi, poi il lavoro.
Sono sempre stato spronato dalla mia famiglia e dai miei amici ad andare avanti e a trasformare la mia debolezza nella mia forza.

Terminato il liceo ho intrapreso la strada dell'università. Dopo alcune false partenze, che mi hanno comunque permesso di crescere e imparare cose nuove, sono approdato alla Scuola universitaria professionale della Svizzera italiana (SUPSI) dove mi sono diplomato come Ingegnere informatico nel 2015.

Dopo un anno di lavoro come assistente presso il l'istituto Information Systems and Networking (ISIN) ho iniziato la mia carriera come **Specialista di accessibilità** presso l'Amministrazione cantonale del Canton Ticino.
Mi occupo di sviluppo web, ma anche di rendere il portale dell'Amministrazione accessibile a tutti: lavoro titanico dato che il sito conta oltre 30'000 pagine!



## Progetti e collaborazioni

Ho coltivato per anni la mia predisposizione alla comunicazione e ciò mi ha portato a conoscere e a farmi conoscere da molte persone.

Nel 2014 ho avuto la fortuna di incontrare un gruppo di appassionati e professionisti del mondo del web, [FrontEnders Ticino](http://www.frontenders.ch/)
, per i quali tengo alcune conferenze in ambito di accessibilità.
Da ciò è nata una serie di collaborazioni con vari portali per i quali mi sono adoperato come consulente sempre in ambito accessibilità.

Come sviluppatore sono invece coinvolto in una serie di progetti, troppi per la verità, che mi hanno permesso di crescere e di conoscere tecnologie nuove e all'avanguardia.
Primo fra tutti ContextVox, una sintesi vocale appositamente concepita per la lettura del linguaggio Java.
Purtroppo gli innumerevoli impegni mi hanno visto costretto, seppure a malincuore, a mettere da parte il progetto nella speranza di poterlo portare avanti quando le acque si saranno calmate.



## WebASD - Il Web Accessibile Senza Difficoltà

L'idea di aprire un blog mi ha sempre stuzzicato e ora che ho accumulato un po' di conoscenze intendo infonderle in queste pagine perché chiunque ne possa attingere.
Si tratta perlopiù di esperienze dirette, trucchi del mestiere e frammenti di codice che tutti i giorni mi accompagnano nel mio lavoro.

È vero, esistono innumerevoli siti web che trattano questo argomento: ma se in inglese il materiale è quasi troppo, in italiano c'é veramente troppo poco in merito all'accessibilità web.

**Perché 'ASD'?** come programmatore ogni tanto capita di dover riempire al volo campi di testo o dar nomi a variabili temporanee. Non esiste niente di più rapido che digitare un "asd", soprattutto se si scrive a dieci dita.
WebASD vuole essere un simpatico modo per far capire che l'accessibilità spesso è semplice e questione di un attimo!

Se navigando gli articoli trovassi degli errori o imprecisioni, o se desideri ulteriori informazioni su un determinato argomento, non esitare a contattarmi.
